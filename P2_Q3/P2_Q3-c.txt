c) esporre il significato delle varie tipologie di vincoli che si possono
   riscontrare nella progettazione delle basi di dati e dei riflessi che
   essi hanno sulle operazioni di inserimento, aggiornamento e cancellazione.

I vincoli che si possono riscontrare sono di due categorie, i cosiddetti vincoli
intratabellari (che si applicano a una sola tabella) e quelli intertabellari
(che riguardano più tabelle, di solito in relazione tra loro).
I primi sono applicati all'atto dell'inserimento di un nuovo record nel database,
e sono principalmente la chiave primaria, il vincolo Not Null, il vincolo
Unique e l'istruzione Check. Il primo definisce quale o quali campi rappresentano
la chiave primaria della tabella e, implicitamente, impone un vincolo Not Null
e Unique alla n-upla formata dai campi scelti. Il vincolo Not Null impedisce che
un campo abbia il valore NULL, mentre il vincolo Unique impedisce che vi siano,
nella stessa tabella, due righe con lo stesso valore per quel campo (con
l'eccezione del valore null, se ammesso). L'espressione Check, infine, permette
di effettuare un controllo più fine sui valori inseriti, proibendo l'inserimento
di valori che non soddisfino determinate proprietà che non possono essere
espresse attraverso i tipi di dato (ad esempio il fatto che un'età sia maggiore
di 18).

I vincoli intertabellari sono i vincoli di chiave esterna e i vincoli di identità
referenziale ad essi associati. In particolare, è possibile definire il
comportamento associato ad un campo definito chiave esterna in caso di
aggiornamento (ON UPDATE) o eliminazione (ON DELETE) di un record nella tabella
padre cui il campo fa riferimento. I comportamenti possibili sono 4:
  - CASCADE: l'operazione eseguita nel record padre viene ripetuta sui record
             figli; se elimino un record dalla tabella padre, tutti i record che
             possiedono lo stesso valore del campo nel record eliminato nella
             tabella figlia vengono a loro volta eliminati. In caso di
             aggiornamento la modifica al vecchio valore viene ripetuta sui
             record figli.
  - NO ACTION: l'operazione nella tabella padre viene bloccata finché non
               vengono rimossi tutti i dati esistenti vincolati al vecchio
               valore.
  - SET DEFAULT: l'operazione viene completata nel record padre, mentre per i
                 record figli viene impostato il valore di default previsto per
                 il campo (se definito in fase di creazione) oppure quello di
                 sistema (se non definito diversamente).
  - SET NULL: come SET DEFAULT, ma imposta il valore NULL. Nel caso in cui sia
              impostata la clausola NOT NULL per quel campo, si comporta come
              NO ACTION.
